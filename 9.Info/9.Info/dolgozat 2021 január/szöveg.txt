Pilóta keksz

Története

Létrejöttét a Győri Keksz akkori termelési vezetőjének, Telekesi Józsefnek köszönheti, akinek egyik feladata volt a termékfejlesztés is, valamint egy véletlennek, mert valószínűsíthető, hogy a második világháborúban a vadász- és bombázó pilóták túlélőcsomagjaiban található csokoládé és keksz adta az ötletet.

A Pilóta keksz valójában egy termékkategória, a híres sea-biscuit (tengerészeti kétszersült) mintájára.

Az első években egy kemény piskótaalappal készült, melynek tésztája hasonló volt a mostani piskótatallér tésztájához, ezen volt a krém és a kakaós keksz. Alsó részén kezdetben nem volt minta, a felső a mai napig őrzi a régi, klasszikus nyomatot. 1968-ban néhány Aucouturier csomagológépet vásárolt a Győri Keksz elődje, amivel egy újfajta, rúd formájú, 20 dkg-os csomagolást szándékoztak megvalósítani, az addig forgalomban lévő kilós kiszerelés helyett, de a piskótaalap változó mérete nagyon megnehezítette a termék gépi csomagolását. Ekkor a piskótaalapot is kekszre változtatták, így már nem volt a mérettel és a gépek működésével probléma.

1994-ben 300 millió forintos beruházás keretében, új kekszgyártósort helyeztek üzembe. A szovjet kemencéket hollandra cserélték. Az új kemencékben a korábbi óránkénti 500 kg keksz helyett 1000 kg kekszet sütöttek. A gyártósoron készített 12 féle kekszen kívül, újdonságként bevezették a kakaós töltelék helyett a citromos és narancsos tölteléket is. Ezek az újdonságok nem váltak népszerűvé, rövid életűek voltak, viszont a hagyományos töltelékkel töltött keksz ma is forgalomban lévő termék, csak a csomagolás és a kiszerelés változott az évek során. 2012 októberében 10%-kal csökkentették a rúdcsomagolásban található mennyiséget, az addigi 10 keksz helyett már csak 9 került a csomagolásba, melyet a Kraft gyártástechnológiai és alapanyagár-növekedéssel indokolt. Ez a darabszám azóta nem változott.

A gyártás a cég eredeti telephelyén Győrszigeten indult. 2006-ban az akkori tulajdonos, a Danone döntött a székesfehérvárra költözésről, amelyet már az új tulajdonos a Kraft Foods bonyolított le egy évvel később. A Kraft 2012-es átalakulásával a tulajdonos neve Mondelez International (Mondelez Hungária Kft.) lett.

Típus	keksz
Nemzet, ország	Magyarország
Gyártás helye	Székesfehérvár, Mondelez Hungária Kft.

Forrás: https://hu.wikipedia.org/wiki/Pil%C3%B3ta_(keksz)